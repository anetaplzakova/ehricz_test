---
title: "PhDr. Zdeňka Kokošková"
image: "/images/people/zdenka-kokoskova.jpg"
---
PhDr. Zdeňka Kokošková (*1963, roz. Dvořáková) je odbornou archivářkou v Národním archivu v Praze. V roce 1985 absolvovala katedru archivnictví a PVH na Filozofické fakulty Univerzity Karlovy v Praze a poté nastoupila do Národního archivu, kde v současné době vede **Oddělení archivních fondů z let 1918-1992.** Jejím hlavním zájmem jsou dějiny českých zemí za nacistické okupace.

V minulosti se za Národní archiv podílela ve spolupráci s ÚSD AV ČR na řešení projektu, jenž vycházel z vládního usnesení č. 1081/2005 _Dokumentace osudů aktivních odpůrců nacismu, kteří byli po skončení druhé světové války postiženi v souvislosti s opatřeními uplatňovanými v Československu proti tzv. nepřátelskému obyvatelstvu,_ poté na samostatném projektu Národního archivu podporovaném německou nadací EVZ _Nucená práce českého obyvatelstva Protektorátu Čechy a Morava v období nacistické okupace,_ jehož výsledkem byla kritická edice dokumentů k pracovnímu nasazení Čechů v Říši. V současnosti spolupracuje na interním projektu Národního archivu _Nacistická okupační správa v Protektorátu Čechy a Morava a její představitelé,_ který je zaměřen na nejvyšší úředníky Úřadu říšského protektora v Čechách a na Moravě a Německého státního ministerstva pro Čechy a Moravu včetně jednotlivých oberlandrátů.

Od roku 2023, kdy se Národní archiv stal partnerskou institucí českého národního uzlu Evropské infrastruktury pro výzkum holocaustu (EHRI), se podílí na řešení úkolů v projektu MŠMT _LINDAT/CLARIAH-CZ - Digitální výzkumná infrastruktura pro jazykové technologie, umění a humanitní vědy,_ se zaměřením na EHRI.
