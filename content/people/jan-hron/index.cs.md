---
title: "Jan Hron"
---
Jan Hron (1981) absolvoval v roce 2008 magisterské studium bohemistiky a komparatistiky na FF UK v Praze. 2008-2015 pracoval jako editor a archivář v Knihovně Václava Havla, kde postupně vybudoval digitální archiv a naučil se při tom programovat. Jako programátor pak nastoupil v roce 2015 do Ústavu pro studium totalitních režimů a Archivu bezpečnostních složek. V těchto institucích se podílel mimo jiné na vývoji eBadatelny ABS, webové prezentaci útvarů federálního ministerstva vnitra, databázi poslanců nebo databázi popravených v Drážďanech v době nacismu.

V ÚSTRu také vytvořil výstavu _Politika a svědomí_ připomínající působení Václava Havla a dále vydal knihu _Češi a Evropa_ s texty filosofa Ladislava Hejdánka. Od roku 2012 je předsedou dobrovolného spolku Archiv Ladislava Hejdánka, kde společně s dalšími digitalizuje a publikuje dílo tohoto českého filosofa. V roce 2025 vydal knihu Hejdánkových autobiografických textů _Žít bez průšvihů znamená žít bez pravdy_.

Od roku 2023 působí v Masarykově ústavu. Vyvíjí zde například webové stránky se spisy Tomáše Garrigua Masaryka, dále tzv. MemoMapy čili interaktivní mapy různých měst z doby protektorátu nebo webový portál českého uzlu EHRI, který má integrovat různé české i zahraniční datové zdroje o holocaustu.
