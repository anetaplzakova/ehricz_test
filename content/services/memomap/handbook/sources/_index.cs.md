---
title: Zdroje dat pro MemoMapu
layout: single
type: handbook
---

{{< intro >}}
{{< figure src="../images/zdroje.png" class="fig-float fig-right" >}}
Pro každý typ dat, se kterými MemoMapa pracuje, existují různé zdroje informací. Pro informace o obětech holokaustu můžeme využít české i zahraniční databáze, pro informace o místní historii či místní domovní evidenci využijeme spíše archivy a lokální paměťové instituce. V této části příručky vás provedeme významnými zdroji, ze kterých můžete při vytváření své MemoMapy čerpat. Zaměříme se především na databáze obětí a další online nástroje, které poskytují informace důležité pro vytvoření kvalitního základu MemoMapy.

MemoMapu ale nemusíte začít tvořit od nuly. Možná už máte k dispozici vlastní podklady – dřívější školní projekty, výsledky práce místních badatelů, rodinná alba, deníky či jiné osobní dokumenty nebo už hotový seznam osob, které chcete do mapy zařadit. Tyto materiály můžete s využitím zdrojů uvedených v této kapitole postupně je ověřit, doplnit a sjednotit, aby byla data v MemoMapě co nejpřesnější a vzájemně konzistentní.
{{< /intro >}}

<div style="margin-top: 4rem;"></div>

## Významné české databáze obětí holokaustu

České online databáze obětí holokaustu představují ideální výchozí bod při hledání informací o osobách spojených s vaším městem či obcí. Jejich výhodou jsou informace i přehledné vyhledávací rozhraní v českém jazyce. 

Je však dobré mít na paměti, že žádná databáze není úplná – některé informace mohou chybět, být neúplné nebo se soustředit jen na určité skupiny obětí. Proto je vhodné české databáze kombinovat i se zahraničními zdroji uvedenými v další části kapitoly.

   - <h3 style="margin-bottom: 0.4rem;">
     <a href="https://www.holocaust.cz/databaze-obeti/">Holocaust.cz – Databáze obětí</a>
	 </h3>
	 
	 **Původce**: Institut Terezínské iniciativy, o.p.s.
	 </br>
	 **Odkaz**: https://www.holocaust.cz/databaze-obeti/
	 
	 Databáze obětí na portálu Holocaust.cz patří k nejrozsáhlejším českým online databázím lidí, kteří byli perzekvováni nebo zavražděni během holokaustu. Obsahuje informace o osobách, které žily na území dnešní České republiky nebo z něj byly deportovány a informace o osobách ze zahraničí (Rakousko, Německo, Nizozemsko), které prošly ghettem Terezín. Databáze je průběžně doplňována a propojuje řadu významných zdrojů včetně transportních listin a kartoték terezínského Ghetta. Databáze je průběžně obohacována o digitalizované archivní materiály a fotografie pocházející zejména ze sbírek českých archivů. 
	 
	 Databáze obsahuje pouze údaje o osobách, které zahynuly. Informace o přeživších jsou dostupné pouze v interní databázi.
	 
	 [...více informací](/services/memomap/handbook/sources/holocaust-cz/)
	 
   - <h3 style="margin-bottom: 0.4rem;">
     <a href="https://www.pamatnik-terezin.cz/databaze/">Památník Terezín - Databáze politicky a rasově pronásledovaných osob</a>
	 </h3>
	 
	 **Původce**: Památník Terezín
	 </br>
	 **Odkaz**: https://www.pamatnik-terezin.cz/databaze/
	 
	 Databáze politicky a rasově pronásledovaných osob Památníku Terezín vznikla spojením třinácti dílčích databází, které dohromady zachycují osudy židovských i nežidovských vězňů nacistického režimu. Obsahuje informace o lidech vězněných v různých represivních zařízeních na území Německa, Rakouska (včetně tehdy odtržených částí Československa) i v protektorátu Čechy a Morava. Nejde jen o vězně z českých zemí – databáze zahrnuje také osoby cizích státních příslušností nebo bez státní příslušnosti.
	 
	 [...více informací](/services/memomap/handbook/sources/pamatnik-terezin/)
	 
   - <h3 style="margin-bottom: 0.4rem;">
     <a href="https://pinkas.jewishmuseum.cz/cs/vyhledavani">Židovské muzeum v Praze - Databáze obětí šoa</a>
	 </h3>
	 
	 **Původce**: Židovské muzeum v Praze
	 </br>
	 **Odkaz**: https://pinkas.jewishmuseum.cz/cs/vyhledavani
	 
	 Databáze obětí šoa na webu Pinkasovy synagogy obsahuje více než 78 000 jmen Židů z českých zemí, kteří zahynuli během nacistického pronásledování. Zpřístupňuje dohledané informace o osudech osob, které zemřely v ghettech (například Lodž, Minsk, Terezín), koncentračních, pracovních a vyhlazovacích táborech. Databáze je zároveň digitálním podkladem pro nápisy jmen na zdech Pinkasovy synagogy – údaje v ní tedy přímo souvisejí s pietní funkcí tohoto památníku.

	 Databáze je propojena s navigačním systémem v Pinkasově synagoze a pro každou nalezenou osobu je možné zjistit, kde přesně je její jméno na zdech památníku umístěno.

	 [...více informací](/services/memomap/handbook/sources/zmp/)

<div style="margin-top: 4rem;"></div>
	 
## Významné zahraniční databáze obětí holokaustu

Zahraniční online databáze obětí holokaustu jsou zásadním zdrojem v případě, že české databáze informace o hledaných osobách neobsahují. Zároveň pomáhají zpřesnit a doplnit údaje uvedené v českých databázích v případech, kdy české zdroje neposkytují úplný obraz o osudu konkrétní osoby   —  například když chybí informace o pobytu v koncentračních či pracovních táborech mimo naše území. Doporučujeme proto pracovat s českými i zahraničními databázemi současně a údaje mezi nimi porovnávat. Díky tomu získáte komplexnější a přesnější údaje o osudu osob, které chcete do MemoMapy zařadit.

Přestože nejsou v českém jazyce, jejich rozhraní je obvykle přehledné a jednoduché a umožňuje efektivní vyhledávání i se zcela základní znalostí angličtiny.

   - <h3 style="margin-bottom: 0.4rem;">
     <a href="https://yvng.yadvashem.org/">Yad Vashem – Central Database of Shoah Victims' Names</a>
	 </h3>
	 
	 **Původce:** Yad Vashem, Izrael
	 </br>
	 **Odkaz:** https://yvng.yadvashem.org

	 Centrální databáze jmen obětí šoa čerpá ze svědectví, archivních dokumentů i oficiálních záznamů. Obsahuje více než 4,8 milionu jmen těch, kteří zahynuli během holokaustu a je největší mezinárodní databází svého druhu. Záznamy zahrnují také naskenované dokumenty, například transportní seznamy, dokumenty táborové evidence i materiály ze stovek archivů a paměťových institucí po celém světě. Specifickým typem dokumentu jsou takzvané Pages of Testimony, tedy přímá svědectví informující o osudu konkrétních osob během holokaustu.

	 [...více informací](/services/memomap/handbook/sources/yad-vashem/)
	 
   - <h3 style="margin-bottom: 0.4rem;">
     <a href="https://www.ushmm.org/remember/resources-holocaust-survivors-victims/database-of-holocaust-survivor-and-victim-names">USHMM – Database of Holocaust Survivor and Victim Names</a>
	 </h3>
	 
	 **Původce:** United States Holocaust Memorial Museum, Washington, D.C., USA
	 </br>
	 **Odkaz:** https://www.ushmm.org/remember/resources-holocaust-survivors-victims/database-of-holocaust-survivor-and-victim-names

	 Databáze USHMM obsahuje miliony záznamů o obětech i přeživších holokaustu, čerpané z archivních fondů a institucí z Evropy a Severní Ameriky. Nabízí také rozsáhlé sbírky digitalizovaných dokumentů, včetně seznamů vězňů, seznamů zemřelých, záznamů o nucené práci či repatriačních seznamů po roce 1945.
	
	 Výhodou databáze je široký geografický záběr a množství dokumentů, které nejsou dostupné v jiných online zdrojích. U některých osob lze dohledat i pozdější poválečné osudy.

	 [...více informací](/services/memomap/handbook/sources/ushmm/)
	 
   - <h3 style="margin-bottom: 0.4rem;">
     <a href="https://collections.arolsen-archives.org/en/search">Arolsen Archives – International Center on Nazi Persecution</a>
	 </h3>
	 
	 **Původce:** Arolsen Archives, Bad Arolsen, Německo
	 </br>
	 **Odkaz:** https://collections.arolsen-archives.org/en/search
	 
	 Arolsen Archives (dříve International Tracing Service) je největším archivem dokumentů o obětech nacistického režimu na světě. Jejich online databáze obsahuje miliony digitalizovaných dokumentů: transportní seznamy, karty vězňů koncentračních táborů, evidenci pracovních táborů, záznamy o úmrtí a poválečné pátrací formuláře. Zdroje pokrývají vězně koncentračních a pracovních táborů i nuceně nasazené civilisty.

	 [...více informací](/services/memomap/handbook/sources/arolsen/)

<div style="margin-top: 4rem;"></div>

## Další online zdroje informací

Kromě specializovaných databází obětí existuje řada dalších zdrojů, které vám mohou pomoci doplnit příběhy místních obyvatel, komunit i samotných měst. Tyto zdroje se liší povahou – některé obsahují osobní vzpomínky, jiné zpřístupňují archivní dokumenty nebo historické fotografie. V této části uvádíme nejčastěji využívané zdroje, které mohou být při tvorbě MemoMapy užitečné.


   - <h3 style="margin-bottom: 0.4rem;">
	 <a href="https://www.pametnaroda.cz/">Paměť národa</a>
	 </h3>

	 **Původce:** Post Bellum
	 </br>
	 **Odkaz:** https://www.pametnaroda.cz

	 Paměť národa je rozsáhlý archiv orální historie obsahující výpovědi pamětníků 20. století. Pro MemoMapu může být užitečná tam, kde se v místní komunitě dochovaly osobní vzpomínky na židovské obyvatele, konkrétní události nebo místa. Užitečná je zejména při doplňování kontextu a příběhů jednotlivých osob a míst.


   - <h3 style="margin-bottom: 0.4rem;">
	 <a href="http://pocta-obetem.cz/zmizeli-sousede/">Zmizelí sousedé</a>
	 </h3>

	 **Původce:** Židovské muzeum v Praze
	 </br>
	 **Odkaz:** http://pocta-obetem.cz/zmizeli-sousede/

	 Výstupy badatelských skupin, které se věnovaly osudům židovských sousedů ve svých městech, mohou obsahovat cenné informace o místních rodinách, domech a komunitách v šíři, které není možné dosáhnout ve strukturovaných databázích obětí.
	
   - <h3 style="margin-bottom: 0.4rem;">
		<a href="https://vha.usc.edu">USC Shoah Foundation – Visual History Archive (VHA)</a>
	 </h3>

	 **Původce:** USC Shoah Foundation – The Institute for Visual History and Education
	 </br>
	 **Odkaz:** https://vha.usc.edu

	 Visual History Archive obsahuje více než 55 000 svědectví přeživších a svědků holokaustu a dalších genocid. Vyhledávací rozhraní umožňuje hledat podle jména, místa, času, klíčových slov i tematických okruhů. Část výpovědí je dostupná online po bezplatné registraci, plný přístup k archivním záznamům poskytují zapojené instituce (univerzity, muzea, knihovny). Přestože velká část archivu není volně přístupná, může být VHA pro MemoMapu doplňkovým zdrojem osobních příběhů a kontextových informací o konkrétních městech a obcích, v nichž dotazovaní před válkou žili.

   - <h3 style="margin-bottom: 0.4rem;">
     <a href="https://collections.jewishmuseum.cz/">Katalog digitálních sbírek Židovského muzea v Praze</a>
     </h3>

     **Původce:** Židovské muzeum v Praze  
     </br>
     **Odkaz:** https://collections.jewishmuseum.cz/

     Digitální katalog sbírek Židovského muzea v Praze nabízí online přístup ke sbírkám muzea – fotografiím, pohlednicím, materiálů z osobních pozůstalostí, dokumentům i uměleckým sbírkám.

<div style="margin-top: 4rem;"></div>

## Archivy, muzea a místní paměťové instituce

Ne všechny informace, které mohou být pro MemoMapu užitečné, jsou dostupné online. Mnoho důležitých podkladů – jako jsou kroniky obcí, různé evidence, ale i fotografie a někdy dokonce osobní pozůstalosti místních rodin – se často nachází pouze v archivech, muzeích nebo dalších paměťových institucích přímo ve vašem regionu.

Pokud potřebujete pomoci s dotazem, s nímž si online zdroje neporadí, je možné se na tyto instituce obrátit přímo. Většina archivů i muzeí je zvyklá s podobnými dotazy pracovat a poradí vám, jaké materiály mají k dispozici a jak do nich můžete nahlédnout. 

Místní instituce jsou také skvělým partnerem pro doplnění kontextových informací – mohou poskytnout další důležité informace o historii obce, významných rodinách a událostech. Skeny archivních materiálů pak mohou, pokud k tomu dá příslušná instituce svolení, obohatit záznamy v MemoMapě.

<div style="margin-top: 4rem;"></div>

## Historické mapové podklady (online i offline)

Historické mapové podklady, preferovaně z období 30. a počátku 40. let MemoMapě nejen přidají na vizuální atraktivitě, ale dodají důležitý kontext, který moderní mapa nemůže plně nahradit. 

Historické mapy mohou být přístupné online, v mnoha případech je však nutné vypátrat vhodné tištěné mapy v archivech nebo knihovnách a tyto následně digitalizovat a zpracovat tak, aby je bylo možné použít jako podkladovou vrstvu v online mapové aplikaci.

Dostupné online zdroje, jako [Old Maps Online](https://www.oldmapsonline.org/), mapové portály měst či krajů nebo historické katastrální mapy na [webu ČÚZK](https://www.cuzk.cz/) umožňují dohledat původní názvy ulic, orientační čísla nebo podobu města v určité době. Tyto mapy jsou navíc často georeferencované, takže je lze snadno porovnávat s dnešní mapou. Zejména v případě menších obcí však mohou být staré mapy dostupné pouze ve své původní, papírové podobě v místních archivech, knihovnách nebo muzeích.

Pokud nechcete historickou mapu používat pouze jako zdroj informací v rámci svého bádání, ale chtěli byste o ni doplnit MemoMapu, je potřeba získat georeferencovanou verzi historické mapy. Pokud online georeferencovaná verze historické mapy neexistuje, je možné digitalizovanou mapu ve formě obrázku (například ve formátu TIFF nebo JPEG) georeferencovat ručně — rádi vám s tím pomůžeme, případně to můžete zkusit sami podle návodu níže.

   - <h3 style="margin-bottom: 0.4rem;">
     <a href="/services/memomap/handbook/datatypes/georeferencing/">Jak georeferencovat historickou mapu?</a>
     </h3>
	 
	 Proces georeferencování vyžaduje instalaci specializovaného softwaru (zdarma) a doporučujeme jej spíše technicky zdatnějším uživatelům. Náš návod vás procesem provede krok za krokem.
	 