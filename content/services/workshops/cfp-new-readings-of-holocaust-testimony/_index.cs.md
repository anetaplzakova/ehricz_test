---
title: Výzva ꟾ Workshop EHRI-CZ, GWZO a Centra vizuální historie Malach Nové čtení svědectví o holokaustu
layout: training
type: training
date: 2025-05-20
---

**Datum konání:** 20.–21. října 2025

**Místo konání:** Ústav pro českou literaturu Akademie věd České republiky (Na Florenci 1420/3, Praha 1)

**Termín zaslání příspěvku:** do 30. června 2025 na adresu: sedlicka@mua.cas.cz. Možné zaslat v češtině či angličtině, akce bude tlumočena do obou jazyků.

**Vyrozumění autorům:** do 31. července 2025
<br/>
<br/>
Svědectví pamětníků představují klíčový pramen pro studium holokaustu. Výpovědi svědků nabízejí perspektivu samotných aktérů, čímž vytvářejí plastičtější obraz minulosti a doplňují další díl do mozaiky dějin. Jedná se o zásadní a nedocenitelný pramen nejen u témat, ke kterým neexistuje dostatečné množství jiných zdrojů.
Workshop se zaměří na otázku, jak nové (zejména jazykové) technologie mění způsob historického bádání, a na možnosti zapojení veřejnosti při tvorbě a anotaci korpusů svědectví (citizen science). Jedním z dalších cílů bude propojení předních evropských odborníků v oblasti jazykové lingvistiky a digitálních humanitních věd s těmi, kteří se svědectvími přeživších holokaustu pracují v rámci své každodenní odborné činnosti. Budeme se věnovat možnostem analýzy svědectví o holokaustu prostřednictvím inovativních digitálních metod a nástrojů – například automatického rozpoznávání a označování entit (osob, míst) v textech a jejich propojení s kontrolovanými slovníky. Součástí programu bude i praktické testování vybraných nástrojů a metod založených na technologiích, jako jsou neurální sítě a strojové učení (AI).
Akce je určena širokému spektru zájemců – od zkušených badatelů až po studenty či začátečníky v oblasti digitálních metod. Společně budeme hledat průsečíky mezi technologickými nástroji a potřebami uživatelů s různou úrovní zkušeností. 
<br/>
<br/>
**Příspěvky:**

Pokud ve svém výzkumu pracujete s prameny, které lze označit za svědectví o holokaustu, a zajímá vás, jak je lze analyzovat pomocí digitálních nástrojů, zašlete nám do **30. června 2025**:

- krátké CV (max. 200 slov)
    
- abstrakt (max. 250 slov), v němž představíte svůj dataset – jeho přednosti, limity, případně nástroje, které by vám pomohly ve výzkumu. Může se jednat o menší soubor svědectví nebo i o individuální text. Pro účely workshopu chápeme svědectví v širším smyslu – zahrnout lze např. raná poválečná svědectví či protokoly/výpovědi z procesů s válečnými zločinci. **Nutností je, aby byl pramen v textové podobě.**

<br/>
Vybraní účastníci budou vyzváni, aby přibližně měsíc před konáním akce zaslali vzorek svědectví pro praktickou část workshopu (hands-on session).
<br/>
<br/>
<p><img align="left" src="../../../images/EHRI-logo.png" height="150px" style="padding-left: 15px;"><img align="left" src="../../../images/workshops/cfp-new-readings-of-holocaust-testimony/gwzo.png" height="150px" style="padding-left: 20px;"></p>


