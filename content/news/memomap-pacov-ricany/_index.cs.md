---
title: Spuštění webových aplikací MemoMap Pacov a MemoMap Říčany
date: 2026-01-13
---
U příležitosti Mezinárodního dne památky obětí holokaustu představuje český uzel Evropské infrastruktury pro výzkum holokaustu (EHRI-CZ), na základě projektu MemoMap Praha, dvě nové interaktivní mapy mapující osudy židovského obyvatelstva v období Protektorátu Čechy a Morava i po něm. Mapy nabízejí prostorový pohled na procesy vylučování Židů, omezování jejich každodenních kontaktů s okolní společností i na současná místa připomínání. Uživatele mohou zkoumat rozsáhlé datové soubory, včetně digitalizovaných archivních dokumentů, fotografií, osobních příběhů, pietních a vzpomínkových akcí a konkrétních lokalit. Vývoj aplikací byl podpořen také Nadačním fondem obětem holokaustu (NFOH).

**MemoMap Pacov** dokumentuje místa spojená s židovskou historií města v období Protektorátu Čechy a Morava. Novinkou jsou tzv. _Příběhové mapy_, které uživatelům umožňují podrobněji sledovat jednotlivé životní příběhy a jejich trajektorie. Projekt vznikl ve spolupráci se spolkem [Tikkun Pacov](https://tikkun.cz/cs/o-nas/). Aplikace je dostupná prostřednictvím odkazu [MemoMap Pacov](https://memomap.cz/pacov).

**MemoMap Říčany** představuje adresy a osudy židovských obyvatel města, místa spojená s jejich životy a příběh Říčanské tóry. Nově vytvořená datová vrstva s názvem _Připomínkové akce_ rovněž přináší informace o současných paměťových a pietních aktivitách. Mapa vznikla za účasti žáků místních základních škol, Městského úřadu Říčany a Říčanského muzea. Aplikace je dostupná prostřednictvím odkazu [MemoMap Říčany](https://memomap.cz/ricany).

Obě aplikace jsou plně optimalizovány pro mobilní zařízení a lze je využívat přímo v terénu při objevování míst spojených s židovskou historií.

<img src="../../../images/ricany-pacov.jpg"/>